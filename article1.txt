सूरत से बीजेपी विधायक किशोर कानानी ने गुंडों से परेशान हो कर गुजरात के गृहमंत्री प्रदीप सिंह जडेजा को चिट्ठी लिखी है. इस खत में लिखा गया है कि सूरत के वराछा, कापोद्रा, सरथाना, सीमाडा और पुर्णा जैसे इलाकों में टपोरी गुंडे इतने बढ़ गए हैं कि वे सड़कों पर आती-जाती महिलाओं को छेड़ते हैं. इस मामले में कई बार पुलिस से शिकायत की गई, लेकिन कोई कार्रवाई नहीं की गई. ऐसे में गुंडों की हिम्मत और बढ़ गई है.

गृह मंत्री ने दिया सख्त कार्रवाई का आदेश
विधायक ने ये भी लिखा है कि जैसे राजकोट में गुंडों को रोकने के लिए बीच सड़क मुंडन किया जाता है, मुर्गा बनाया जाता है, वैसे ही सूरत के इन इलाकों में भी करने की जरूरत है. विधायक की शिकायत पर गृह मंत्री ने सूरत पुलिस कमिश्नर से ऐसे गुंडों के खिलाफ सख्त कार्रवाई करने का आदेश दिया है.

बीजेपी प्रशासन पर सवाल
इस चुनावी वर्ष में खुद बीजेपी के विधायक ही बीजेपी प्रशासन पर सवाल खड़े कर रहे हैं. ऐसे में ये देखना काफी दिलचस्प होगा कि खुद बीजेपी की रुपानी सरकार इस पूरे मामले में कितनी कार्रवाई कर पाती है.